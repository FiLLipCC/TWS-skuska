<!DOCTYPE html>
<html>
    <head>
        <meta charset="utf-8">
        <title>Druhy počítačových vírusov</title>
    </head>
    <body>
        <h1><b>Typy vírusov a ich prejavy vo vašom počítači</b></h1>
        <p><b>Kybernetická bezpečnosť sa stáva čoraz dôležitejšou témou. Každý rok pribúdajú nové vírusy, ktoré sa postupne vyvíjajú a stávajú nebezpečnejšie. Prvým krokom, ako sa voči nim brániť, je poznať ich druhy a prejavy. </b></p><br>
        <p>Podobne ako v realite, aj vo virtuálnom svete číha množstvo vírusov, ktoré však nenakazia vás, ale váš počítač. Ich vývoj prebiehal niekoľko desaťročí. Neustále sa zlepšujú a menia svoju štruktúru. Majú rôzne prejavy. Od nevinných, ľahko odstrániteľných vyskakovacích okien cez zasekávanie počítača až po stratu dát, či dokonca poškodenie hardvéru.<br>

Zväčša ide o programy alebo časti kódu. Sú určené na poškodenie počítača, systémových súborov, zneužívanie výpočtového výkonu, ničenie dát alebo iný druh škody. Oproti iným programom sú vírusy jedinečné v tom, že sa dokážu sami replikovať, teda kopírovať a ďalej šíriť bez vedomia používateľa. Prvým krokom, ako sa voči virtuálnym hrozbám chrániť, je poznať ich a vedieť, čo vlastne dokážu.
Najrozšírenejšie sú základné kategórie<br>

Verejnosť často používa zlú interpretáciu pre slovo počítačový vírus. Tento výraz nie je všeobecné pomenovanie škodlivého softvéru, ale len jeho jeden druh. To znamená, že nie každý nebezpečný program, ktorý sa ocitne vo vašom počítači, musí byť nutne vírus.<br>

Medzi ďalšie najčastejšie druhy patrí trojský kôň (trojan), spyware, adware, červy (worms) či ransomware. Aby ste sa im dokázali účinne brániť, je dobré ich vedieť identifikovať a rozoznať prejavy, ktorými sa budú vo vašom počítači prezentovať.<br>

<b>Trojský kôň predstiera neviniatko</b><br>

Jeho názov je inšpirovaný Odyseovou lesťou, ktorou Gréci dobili Tróju. Keďze sa nedokázali dostať cez jej hradby, do ríše sa prepašovali cez obrovského dreveného koňa, z ktorého v noci vyliezli vojaci. Na prvý pohľad išlo o nevinný dar, ktorý stál Tróju všetko.<br>

Aj softvérový trojský kôň spočiatku vyzerá ako neškodný, legitímny softvér. Predstiera, že je dôležitý alebo, že vám jeho použitie nijako neublíži. V kostre programu je však vložený škodlivý kód, ktorý oblafne používateľa a otvorí brány systému inému malware alebo infekcii, ktorá potom poškodí počítač.<br>

Prejavy: spomalenie počítača kvôli nadmernej záťaži procesora<br>
Riešenie: trojský skener, ktorý obsahuje každý dobrý antivírusový program<br>

<b>Spyware väčšina ľudí vôbec nerozozná</b><br>

Ide o typ škodlivého softvéru, ktorý je ťažko rozpoznateľný. Zhromažďuje informácie o vašich zvykoch pri surfovaní po internete, históriu prehliadania, ale aj osobné údaje (napr. čísla kreditných kariet). Tie potom posiela cez internet tretím stranám bez toho, aby ste o tom vedeli.<br>

Často je pripojený k inému softvéru, ktorý si sťahujete. Môžete ho nájsť napríklad na pirátskych weboch, kde sledujete filmy či sťahujete hudbu. Vzhľadom na jeho podstatu, väčšina ľudí si nie je vedomá, že ho do svojho počítača dobrovoľne nainštaluje.<br>

Prejavy: nové / neznáme ikony na panely úloh v spodnej časti obrazovky, vyhľadávanie môže byť presmerované na rôzne pochybné weby, náhodné chybové hlásenia<br>
Riešenie: spyware ochrana a skener, ktorý je súčasťou väčšiny AV softvérov<br>

<b>Adware naštve otravnými reklamami</b><br>

Mimoriadne dráždivý druh softvéru, ktorý potrápi nervy aj tých najpokojnejších ľudí. Otvára zraniteľné miesta systému iným, často reklamným programom, ktoré znemožňujú riadne používanie počítača. Najčastejšie je súčasťou free softvéru podobne, ako spyware.<br>

Používateľ si ho často nainštaluje dobrovoľne s iným programom, o ktorý mal záujem. Okrem spúšťania reklám môžu niektoré typy zaznamenávať aj citlivé údaje či správanie na internete, ktoré využívajú v prospech niekoho iného.<br>

Prejavy: zobrazovanie reklám v aplikáciách, kde ste ich predtým nevideli, vyskakovacie okná na pracovnej ploche bez spustenia prehliadača, zmena domovskej stránky<br>
Riešenie: špecifické programy tretích strán, adware skener integrovaný v AV programe<br>

<b>Nepríjemné červy a obmedzujúci ransomware</b><br>

Medzi mimoriadne nepríjemný škodlivý softvér patria červy, ktoré sa dokážu replikovať bez vedomia používateľa. Aby spôsobili poškodenie, nemusia byť pripojené k inému programu. Červy dokážu narobiť v počítači naozaj veľký neporiadok, upravovať alebo mazať súbory, zaberať veľký priestor na disku, vyčerpávať výkon či ukradnúť dáta.<br>

Nepríjemný je aj ransomware, ktorý obmedzí prístup do počítača s tým, že požaduje kompenzáciu. Napríklad uzamkne vstup do systému dovtedy, kým používateľ nezaplatí útočníkom určité výkupné, po ktorom mu PC bude znova odblokovaný.<br>

Prejavy: spomalenie systému, nadmerný úbytok voľného miesta na disku, nefungujúce programy, nemožnosť vstúpiť do systému<br>
Riešenie: špecifické nástroje tretích strán alebo antivírusový softvér, ktorý obsahuje dodatočnú ochranu proti tomuto typu vírusov</p><br>
    </body>
</html>